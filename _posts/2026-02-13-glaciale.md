---
title: "Sulla Svezia, dalla Svezia: reimpatri involontari"
date: 2026-02-13
layout: post
langs: ["it"] 
---

Da qualche mese a questa parte ho ripreso a svegliarmi al suono della radio (radio svedese, s'intende).
Stamattina, il primo canale ha fatto giungere alle mie orecchie quello che potrebbe sembrare un incubo del dormiveglia: l'Agenzia Immigrazione (Migrationsverket) ha ordinato la deportazione di un bimbo di origine Iraniana i cui genitori sono in possesso di un regolare permesso di soggiorno in Svezia.

Come spesso accade specialmente per quel che riguarda le questioni migratorie, Radio Sweden på lätt svenska, vero servizio pubblico e baluardo dell'integrazione in questo paese, ha riportato la notizia in modo chiaro e sintetico ([qui](https://www.sverigesradio.se/artikel/bebisen-emanuel-ska-utvisas-fran-sverige-till-iran) audio e trascrizione della trasmissione). 
Riassumo ulteriormente aggiungendo qualche commento personale.

Emanuel è un bambino di otto mesi nato in Svezia da genitori iraniani, che vivono qui grazie ad un permesso di lavoro.
Sua madre, Masoumeh, è una delle infermiere che lo stato svedese dovrebbe tenersi strette, data la carenza di personale nel settore ([articolo di ieri](https://www.bohuslaningen.se/asikt/insandare/c-arbetslosheten-riskerar-att-oka-nar-regeringen-utvisar-arbetskraft.2d61cd09-54de-4a17-bf0e-f9b8f6726ceb)).
Difatti, l'ordine di deportazione è relativo solamente al figlio.

Come si arriva ad una decisione del genere?
Applicando le nuove regole in materia di spårbyte.
La parola _spårbyte_ ("cambio di binario") viene usata per riferirsi ad una possibilità che, fino a poco tempo fa, veniva offerta ai richiedenti asilo in caso di respingimento della loro domanda: quella di richiedere, al posto dello status di rifugiati, un semplice permesso di lavoro.
Proprio quello che ha ottenuto Masoumeh nel 2022.
Di recente è però entrata in vigore una legge che non solo elimina questa opzione per quel che riguarda le nuove richieste di asilo, ma impedisce anche di concedere il permesso di soggiorno ai familiari di chi ha già completato questo processo, indipendentemente da età e luogo di nascita.

In questi casi, stando ad altri regolamenti, Migrationsverket è tenuta a tenere in conto anche le conseguenze di un'eventuale deportazione sulla vita del bambino.
Interpellato sulla questione, un portavoce dell'Agenzia risponde con un certo trasporto (io mi sarei aspettata un tono un più freddo, se non _glaciale_) che sì ("Ja!"), i regolamenti sullo spårbyte hanno un peso maggiore rispetto al benessere di Emanuel.
Concedendogli il beneficio del dubbio, ci si chiede se sia ansioso di mettere in luce i paradossi del sistema.

La famiglia, peraltro cristiana e giustamente preoccupata dall'idea di un reimpatrio, ha ovviamente fatto ricorso.
Nel frattempo, fortuna[^1] vuole che la situazione d'instabilità in Iran renda temporaneamente inapplicabile la decisione del Migrationsverket.

[^1]: ...nei vari [sensi latini del termine](https://www.dizionario-latino.com/dizionario-latino-italiano.php?lemma=FORTUNA100).