---
title: "Scheduling preemptivo (filastrocca didattico-polemica)"
date: 2022-12-28
layout: post
langs: ["it"]
---

Un corso che ho apprezzato<br>
è Sistemi Operativi<br>
in cui abbiam confrontato<br>
di scheduling più tipi.

Quel che abbiamo studiato<br>
riguarda il processore,<br>
ma può essere spiegato,<br>
diceva il professore,

"Come se descrivessi<br>
la vita quotidiana,<br>
a CPU e processi<br>
dando una forma umana".

Quello dello _scheduling_<br>
è un problema che giunge,<br>
in ambito _time sharing_,<br>
quando un _job_ sopraggiunge

mentre la CPU<br>
è già impegnata in altro<br>
e non ce n'è di più.<br>
Un algoritmo scaltro

entra a tal punto in gioco,<br>
col ruolo di decidere,<br>
almeno per un poco,<br>
se il primo sospendere

ed avviare il nuovo<br>
oppure se procedere,<br>
senza nessun rinnovo,<br>
ed il vecchio concludere.

Come puoi indovinare,<br>
tutto è più interessante<br>
se le cose da fare,<br>
poi, diventano tante.

Un algoritmo semplice<br>
è lo _Shortest Job First_<br>
(forse non sempre agile,<br>
una volta messo al test).

Il job più breve in moto<br>
tale algoritmo mette,<br>
per questo è altresì noto<br>
come "delle vecchiette".

L'idea è che ogni processo<br>
in fila sta alla cassa,<br>
quando fa il suo ingresso<br>
una che avanti passa

adducendo per scusa<br>
che lei ha "soltanto il pane"<br>
(chi ha troppa roba sfusa<br>
non vuole piantar grane).

C'è poi un'altra nozione<br>
che merita attenzione:<br>
quella di _prelazione_.<br>
Ne dò definizione:

In _scheduling preemptivo_<br>
può essere stoppato<br> 
ogni processo attivo<br>
se un altro è diventato

più adatto all'occasione.<br>
come se la vecchietta,<br>
non senza presunzione,<br>
venisse in tutta fretta

mentre già stai pagando<br>
a prendere il tuo posto,<br>
lasciandoti aspettando.<br>
Non ridere, piuttosto

Sappi che questo è prassi,<br>
col Natale in famiglia<br>
semmai ti cimentassi.<br>
Madre, nipote o figlia

fa poca differenza:<br>
qui sempre si è interrotti,<br>
c'è sempre qualche urgenza.<br>
Per sette giorni e rotti

di uscir non si è parlato,<br>
nemmeno a far la spesa<br>
(e aver immaginato<br>
una giornata spesa

al mare non aiuta);<br>
una conversazione<br>
aver non si è potuta<br>
in questa situazione

e se a leggere provo,<br>
e roba proprio da matti,<br>
persino mi ritrovo<br>
disturbata dai gatti.